# Frontend fiktív megrendelés
## Angular gyakorló feladat a tanulócsoport számára

### Szervusz!
Egy közös ismerősünktől, Cserkó Józsitól kaptam meg az elérhetőségedet. Nekem egy jó webesre lenne szükségem és ő téged ajánlott.
Rögtön a tárgyra is térnék. Szájmaszkok gyártásával és forgalmazásával foglalkozom és szükségem lenne egy egyszerű, egy lapos weboldalra, amelyen minden héten négy darab akciós termékünket ajánlanánk.
Nincs szükségem tehát semmi bonyolult dologra. A következő lenne az elképzelésem:

- A fejlécben egy egyszerű képlapozóra gondoltam, amelyhez adok is neked három képet!
- Menüre nem lesz szükség, hisz egy egyszerű, egy lapos oldalról lesz szó.
- A fejléc alatt szeretném egyik kedvenc íróm idézetét elhelyezni! Ezt majd lentebb megtalálod.
- Ezt követően jöhetne a négy maszk, amelyekről megjelenne egy kép, a neve, egy rövidke szöveg és az ára!
- Annyit kérnék még, hogy az asztali gépemen négy maszk jelenjen meg egymás mellett, a tabletemen már csak kettő férjen el egy sorban, a mobilomon pedig egymás alatt, egyesével szerepeljenek a maszkok!
- Egy kis egyszerű láblécet is szeretnék még legalulra egy egyszerű szöveggel! Lentebb ezt is megtalálod majd.
- Összedobtam egy vázlatot, amely mentén tudsz majd dolgozni. Ez nem egy kőbe vésett design, az ízlésedre bízom a megvalósítást. Annyit kérek csak, hogy a mellékelt képeket használd a fejléchez és a termékekhez!

Említettem, hogy hetente frissülne ez az oldal. Sajnos nekem nem lesz időm ezzel foglalkozni, ezért szerkesztő felületre sem lesz szükségem. Ellenben kérhetem-e, hogy a frissítéseket elvégezd majd nekem?
Józsi említette, hogy felvértezett a megfelelő tudással és még annyit mondott, hogy adjam át neked az alábbi üzenetet:

***Bootstrapelj! A termékeket pedig egy szervízből injektáld be! Még Jason sem kell hozzá!***

Amint írtam is, egyszerű a feladat és ebben Józsi üzenete is megerősített, hisz ha még Jasont sem kell felhívnod, hogy segítséget kérj tőle, akkor biztosan nem bonyolult a dolog. Egyébként ki ez a Jason, a másik mentorod? :)

Mit gondolsz, szombatra el tudnál vele készülni, vagy valameddig eljutni a megvalósításban?
Találkozhatnánk 18:00-kor a Teams-en és átbeszélnénk, hogy meddig jutottál és ha kérdésed van, azt is megbeszélhetnénk!
Majd megadom az elérhetőségemet.

Nagyon bízom benned! Józsi csupa jókat mondott rólad.

Üdvözlettel: MaszkMester


## Szöveges anyagok:

### Idézet:
- Az élet egy maszk, amin keresztül a mindenség kifejezi önmagát. - Frank Herbert

### Maszkok adatai:

#### CIAO maszk
- Hidd el nekem , ennyiért ez nem pénzrablás.
- 3990,-

#### SPIDER maszk
- Ezzel a maszkkal mindenkit behálózol.
- 4990,-

#### LECTER maszk
- Viselése igazán lebilincselő élmény.
- 3990,-

#### HULK maszk
- Habár zöld, ezzel az arcodon, garantáltan nem tűnsz majd éretlennek.
- 3990,-

A képeket úgy neveztem el, ahogy a maszkokat is hívják.

### Lábléc szövege:
- MASZKMESTER AKCIÓK
